Sergei Garcia kertoo artikkelissaan, kuinka hän opiskeli itsenäisesti web-kehitykseen tarvittavat taidot. Garcia on työskennellyt artikkelin kirjoitusvaiheessa 2016 kaksi vuotta web-kehittäjänä, joten hän puhuu kokemuksesta. Garvia käy läpi lukuisia teknologioita ja niiden opettelussa käyttämiään työkaluja. Esittelyn ohessa hän teknologian hyödyllisyydestä ja samalla ohjeistaa lukijoita välttämään ongelmia, joita hän on mahdollisesti kohdannut.

Garcia lähtee liikkeelle web-teknologioiden perusteista, kuten HMTL:stä, CSS:stä ja tavallisesta JavaScriptistä. Tätä laajennetaan myöhemmin mm. suunnittelumetodeihin (responsiivisuus), kehitystyökaluihin (Git, Webpack, Gulp/Grunt) ja front end -kirjastoihin ja frameworkeihin (Angular ja React).

Garcian pääteesinä on, että web-kehittäjäksi haluavan on syytä ensin opiskella huolellisesti web-ympäristön perusasiat. Näillä hän viittaa HTML:ään, CSS:ään ja erityisesti JavaScriptiin. JavaScriptin hän nostaa esille, koska hän kokee, että kielen perusteet jäävät turhan herkästi sillä hetkellä suosiossa olevien kirjastojen varjoon. Keskittymällä kirjastoihin uusi kehittäjä ei opi ymmärtämään, mitä hänen kirjoittamansa ohjelma oikeastaan tekee. Hän vain seuraa ohjeita ja oppimiaan käytäntöjä ymmärtämättä, miksi näin kuuluisi toimia tai miksi kirjaston tarjoama metodi on parempi kuin itse kirjoitettu. Garcia myös neuvoo kiinnittämään alusta alkaen huomiota oman koodin luettavuuteen, sillä tämä maksaa itsensä takaisin työelämässä.

Kirjoittaja myös kertoo ensimmäisistä kokemuksistaan työelämässä. Ensimmäisessä ohjelmointityössään hän kertoo aiemmasta neuvostaan huolimatta keskittyneensä jopa liikaa koodin muotoon ja virheettömyyteen, mikä kostautui luovuuden vähentymisenä. Uusille ohjelmoijille hän antaa vinkin, että vaikka hyvälaatuisen koodin kirjoittaminen on hyve, sen ei pidä antaa kahlita luovaa ajattelua.

Garcia arvioi käyttämiänsä työkaluja melko yksityiskohtaisesti ja suosittelee monia itseopiskelualustoja, kuten esimerkiksi Treehousea ja CodeSchoolia. Hieman ironisesti nykyinen jälkimmäisen on sittemmin ostanut PluralSight, jonka kursseja hän piti kilpailijoita huonolaatuisempina.

Vaikka minulla ei vielä olekaan ohjelmointialan työpaikkaa, olen ennen opiskelupaikkani saamista opiskellut web-kehitystä itsenäisesti. Pystyn tämän perusteella samaistumaan Garcian kokemuksiin. Alamme työpaikkailmoituksissa luetellaan usein tiettyjä erikoistuneita teknologioita, kuten juuri Reactin, Angularin tai Spring Bootin tapaiset frameworkit. Vaikka nämä teknologiat ovat varmasti oleellisia työelämässä, niihin hyppääminen suoraan ei ole järkevää. Kirjastot ja kehittyneet työkalut nopeuttavat työtä ja automatisoivat työvaiheita, mutta aloittelijalla ei ole varaa sivuuttaa näitä työvaiheita. Ylläpidettäväksi tarkoitetussa tuotantokoodissa voi olla järkevää pitää koodi mahdollisimman lyhyenä. Opiskelijalle on kuitenkin tärkeää kirjoittaa tämä koodi, eikä ohittaa sitä, jotta hän ymmärtäisi syvemmällä tasolla, mitä tekee.